{"1": "যখন আকাশ বিদীর্ণ হইবে,", "2": "ও তাহার প্রতিপালকের আদেশ পালন করিবে এবং ইহাই তাহার করণীয়।", "3": "এবং পৃথিবীকে যখন সম্প্রসারিত করা হইবে।", "4": "ও পৃথিবী তাহার অভ্যন্তরে যাহা আছে তাহা বাহিরে নিক্ষেপ করিবে ও শূন্যগর্ভ হইবে।", "5": "এবং তাহার প্রতিপালকের আদেশ পালন করিবে, ইহাই তাহার করণীয়; তখন তোমরা পুনরুত্থিত হইবেই।", "6": "হে মানুষ! তুমি তোমার প্রতিপালকের নিকট পৌঁছা পর্যন্ত কঠোর সাধনা করিয়া থাক, পরে তুমি তাঁহার সাক্ষাৎ লাভ করিবে।", "7": "যাহাকে তাহার ‘আমলনামা তাহার দক্ষিণ হস্তে দেওয়া হইবে", "8": "তাহার হিসাব - নিকাশ সহজেই লওয়া হইবে", "9": "এবং সে তাহার স্বজনদের নিকট প্রফুল্লচিত্তে ফিরিয়া যাইবে;", "10": "এবং যাহাকে তাহার ‘আমলনামা তাহার পৃষ্ঠের পশ্চাৎদিক হইতে দেওয়া হইবে", "11": "সে অবশ্য তাহার ধ্বংস আহ্বান করিবে;", "12": "এবং জ্বলন্ত অগ্নিতে প্রবেশ করিবে;", "13": "সে তো তাহার স্বজনদের মধ্যে আনন্দে ছিল,", "14": "সে তো ভাবিত যে, সে কখনই ফিরিয়া যাইবে না;", "15": "নিশ্চয়ই ফিরিয়া যাইবে; তাহার প্রতিপালক তাহার উপর সবিশেষ দৃষ্টি রাখেন।", "16": "আমি শপথ করি অস্তরাগের,", "17": "এবং রাত্রির আর উহা যাহা কিছুর সমাবেশ ঘটায় তাহার,", "18": "এবং শপথ চন্দ্রের, যখন ইহা পূর্ণ হয়;", "19": "নিশ্চয় তোমরা ধাপে ধাপে আরোহণ করিবে।", "20": "সুতরাং উহাদের কি হইল যে, উহারা ঈমান আনে না", "21": "এবং উহাদের নিকট কুরআন পাঠ করা হইলে উহারা সিজ্‌দা করে না?", "22": "পরন্তু কাফিরগণ উহাকে অস্বীকার করে।", "23": "এবং উহারা যাহা পোষণ করে আল্লাহ্‌ তাহা সবিশেষ অবগত।", "24": "সুতরাং উহাদেরকে মর্মন্তুদ শাস্তির সংবাদ দাও;", "25": "কিন্তু যাহারা ঈমান আনে ও সৎকর্ম করে তাহাদের জন্য রহিয়াছে নিরবচ্ছিন্ন পুরস্কার।"}