{"1": "শপথ কল্যাণস্বরূপ প্রেরিত বায়ুর,", "2": "আর প্রলয়ঙ্করী ঝটিকার,", "3": "শপথ সঞ্চালনকারী বায়ুর,", "4": "আর মেঘপুঞ্জ বিচ্ছিন্নকারী বায়ুর,", "5": "এবং শপথ তাহাদের যাহারা মানুষের অন্তরে পৌঁছাইয়া দেয় উপদেশ -", "6": "ওযর - আপত্তি রহিতকরণ ও সতর্ক করার জন্য।", "7": "নিশ্চয়ই তোমাদেরকে যে প্রতিশ্রুতি দেওয়া হইয়াছে তাহা অবশ্যম্ভাবী।", "8": "যখন নক্ষত্ররাজির আলো নির্বাপিত হইবে,", "9": "যখন আকাশ বিদীর্ণ হইবে", "10": "এবং যখন পর্বতমালা উন্মুলিত ও বিক্ষিপ্ত হইবে", "11": "এবং রাসূলগণকে নিরূপিত সময়ে উপস্থিত করা হইবে,", "12": "এই সমুদয় স্থগিত রাখা হইয়াছে কোন্ দিবসের জন্য?", "13": "বিচার দিবসের জন্য।", "14": "বিচার দিবস সম্বন্ধে তুমি কী জান?", "15": "সেই দিন দুর্ভোগ অস্বীকারকারীদের জন্য।", "16": "আমি কি পূর্ববর্তীদেরকে ধ্বংস করি নাই?", "17": "অতঃপর আমি পরবর্তীদেরকে উহাদের অনুগামী করিব।", "18": "অপরাধীদের প্রতি আমি এইরূপই করিয়া থাকি।", "19": "সেই দিন দুর্ভোগ অস্বীকারকারীদের জন্য।", "20": "আমি কি তোমাদেরকে তুচ্ছ পানি হইতে সৃষ্টি করি নাই?", "21": "অতঃপর আমি উহা রাখিয়াছি নিরাপদ আধারে,", "22": "এক নির্দিষ্ট কাল পর্যন্ত,", "23": "অতঃপর আমি ইহাকে গঠন করিয়াছি পরিমিতভাবে, আমি কত নিপুণ স্রষ্টা!", "24": "সেই দিন দুর্ভোগ অস্বীকারকারীদের জন্য।", "25": "আমি কি ভূমিকে সৃষ্টি করি নাই ধারণকারীরূপে,", "26": "জীবিত ও মৃতের জন্য?", "27": "আমি উহাতে স্থাপন করিয়াছি সুদৃঢ় উচ্চ পর্বতমালা এবং তোমাদেরকে দিয়াছি সুপেয় পানি।", "28": "সেই দিন দুর্ভোগ অস্বীকারকারীদের জন্য।", "29": "তোমরা যাহাকে অস্বীকার করিতে, চল তাহারই দিকে।", "30": "চল তিন শাখাবিশিষ্ট ছায়ার দিকে,", "31": "যে ছায়া শীতল নয় এবং যাহা রক্ষা করে না অগ্নিশিখা হইতে,", "32": "ইহা উৎক্ষেপ করিবে বৃহৎ স্ফুলিংগ অট্টালিকাতুল্য,", "33": "উহা পীতবর্ণ উষ্ট্রশ্রেণী সদৃশ,", "34": "সেই দিন দুর্ভোগ অস্বীকারকারীদের জন্য।", "35": "ইহা এমন একদিন যেদিন কাহারও বাকস্ফূর্তি হইবে না,", "36": "এবং তাহাদেরকে অনুমতি দেওয়া হইবে না ওযর পেশ করার।", "37": "সেই দিন দুর্ভোগ অস্বীকারকারীদের জন্য।", "38": "‘ইহাই ফয়সালার দিন, আমি একত্র করিয়াছি তোমাদেরকে এবং পূর্ববর্তীদেরকে।’", "39": "তোমাদের কোন কৌশল থাকিলে তাহা প্রয়োগ কর আমার বিরুদ্ধে।", "40": "সেই দিন দুর্ভোগ অস্বীকারকারীদের জন্য।", "41": "অবশ্যই মুত্তাকীরা থাকিবে ছায়ায় ও প্রস্রবণবহুল স্থানে,", "42": "তাহাদের বাঞ্ছিত ফলমূলের প্রাচুর্যের মধ্যে।", "43": "‘তোমাদের কর্মের পুরস্কারস্বরূপ তোমরা তৃপ্তির সঙ্গে পানাহার কর।’", "44": "এইভাবে আমি সৎকর্মপরায়ণদেরকে পুরস্কৃত করিয়া থাকি।", "45": "সেই দিন দুর্ভোগ অস্বীকারকারীদের জন্য।", "46": "তোমরা আহার কর এবং ভোগ করিয়া লও অল্প কিছু দিন, তোমরা তো অপরাধী।", "47": "সেই দিন দুর্ভোগ অস্বীকারকারীদের জন্য।", "48": "যখন উহাদেরকে বলা হয়, ‘আল্লাহ্‌র প্রতি নত হও’ উহারা নত হয় না।", "49": "সেই দিন দুর্ভোগ অস্বীকারকারীদের জন্য।", "50": "সুতরাং উহারা কুরআনের পরিবর্তে আর কোন্ কথায় বিশ্বাস স্থাপন করিবে?"}