{"1": "সেই অবশ্যম্ভাবী ঘটনা,", "2": "কী সেই অবশ্যম্ভাবী ঘটনা?", "3": "আর তুমি কি জান সেই অবশ্যম্ভাবী ঘটনা কী?", "4": "আদ ও সামূদ সম্প্রদায় অস্বীকার করিয়াছিল মহাপ্রলয়।", "5": "আর সামূদ সম্প্রদায়, উহাদেরকে ধ্বংস করা হইয়াছিল এক প্রলয়ংকর বিপর্যয় দ্বারা।", "6": "আর ‘আদ সম্প্রদায়, উহাদেরকে ধ্বংস করা হইয়াছিল এক প্রচণ্ড ঝঞ্ঝাবায়ু দ্বারা,", "7": "যাহা তিনি উহাদের উপর প্রবাহিত করিয়াছিলেন সপ্তরাত্রি ও অষ্টদিবস বিরামহীনভাবে; তখন তুমি উক্ত সম্প্রদায়কে দেখিতে - উহারা সেখানে লুটাইয়া পড়িয়া আছে সারশূন্য খর্জুর কাণ্ডের ন্যায়।", "8": "অতঃপর উহাদের কাহাকেও তুমি বিদ্যমান দেখিতে পাও কি?", "9": "ফির‘আওন, তাহার পূর্ববর্তীরা এবং উল্টাইয়া দেওয়া জনপদ পাপাচারে লিপ্ত ছিল।", "10": "উহারা উহাদের প্রতিপালকের রাসূলকে অমান্য করিয়াছিল, ফলে তিনি উহাদেরকে শাস্তি দিলেন -  কঠোর শাস্তি।", "11": "যখন জলোচ্ছ্বাস হইয়াছিল তখন আমি তোমাদের - কে আরোহণ করাইয়াছিলাম নৌযানে,", "12": "আমি ইহা করিয়াছিলাম তোমাদের শিক্ষার জন্য এবং এইজন্য যে, শ্রুতিধর কর্ণ ইহা সংরক্ষণ করে।", "13": "যখন শিঙ্গায় ফুৎকার দেওয়া হইবে - একটি মাত্র ফুৎকার,", "14": "পর্বতমালাসমেত পৃথিবী উৎক্ষিপ্ত হইবে এবং মাত্র এক ধাক্কায় উহারা চূর্ণ - বিচূর্ণ হইয়া যাইবে।", "15": "সেদিন সংঘটিত হইবে মহাপ্রলয়,", "16": "এবং আকাশ বিদীর্ণ হইয়া যাইবে আর সেই দিন উহা বিক্ষিপ্ত হইয়া পড়িবে।", "17": "ফিরিশ্‌তাগণ আকাশের প্রান্তদেশে থাকিবে এবং সেই দিন আটজন ফিরিশ্‌তা তোমার প্রতিপালকের আরশকে ধারণ করিবে তাহাদের ঊর্ধ্বে।", "18": "সেই দিন উপস্থিত করা হইবে তোমাদেরকে এবং তোমাদের কিছুই গোপন থাকিবে না।", "19": "তখন যাহাকে তাহার ‘আমলনামা তাহার দক্ষিণ হস্তে দেওয়া হইবে, সে বলিবে, ‘লও, আমার ‘আমলনামা, পড়িয়া দেখ ;", "20": "‘নিশ্চয়ই আমি জানিতাম যে, আমাকে আমার হিসাবের সম্মুখীন হইতে হইবে।’", "21": "সুতরাং সে যাপন করিবে সন্তোষজনক জীবন;", "22": "সুউচ্চ জান্নাতে", "23": "যাহার ফলরাশি অবনমিত থাকিবে নাগালের মধ্যে।", "24": "তাহাদেরকে বলা হইবে, ‘পানাহার কর তৃপ্তির সঙ্গে, তোমরা অতীত দিনে যাহা করিয়াছিলে তাহার বিনিময়ে।’", "25": "কিন্তু যাহার ‘আমলনামা তাহার বাম হস্তে দেওয়া হইবে, সে বলিবে, ‘হায়! আমাকে যদি দেওয়াই না হইত আমার ‘আমলনামা,", "26": "‘এবং আমি যদি না জানিতাম আমার হিসাব !", "27": "‘হায়! আমার মৃত্যুই যদি আমার শেষ হইত।", "28": "‘আমার ধন - সম্পদ আমার কোন কাজেই আসিল না।", "29": "‘আমার ক্ষমতাও বিনষ্ট হইয়াছে।’", "30": "ফিরিশ্‌তাদেরকে বলা হইবে, ‘ধর উহাকে, উহার গলদেশে বেড়ি পরাইয়া দাও।", "31": "‘অতঃপর উহাকে নিক্ষেপ কর জাহান্নামে।", "32": "‘পুনরায় তাহাকে শৃঙ্খলিত কর সত্তর হস্ত দীর্ঘ এক শৃঙ্খলে’,", "33": "সে তো মহান আল্লাহ্‌র প্রতি বিশ্বাসী ছিল না।", "34": "এবং অভাবগ্রস্তকে অন্নদানে উৎসাহিত করিত না,", "35": "অতএব এই দিন সেখানে তাহার কোন সুহৃদ থাকিবে না,", "36": "এবং কোন খাদ্য থাকিবে না ক্ষতনিঃসৃত পুঁজ ব্যতীত,", "37": "যাহা অপরাধী ব্যতীত কেহ খাইবে না।", "38": "আমি কসম করিতেছি উহার, যাহা তোমরা দেখিতে পাও,", "39": "এবং যাহা তোমরা দেখিতে পাও না ;", "40": "নিশ্চয়ই এই কুরআন এক সম্মানিত রাসূলের বহনকৃত বার্তা।", "41": "ইহা কোন কবির রচনা নয়; তোমরা অল্পই বিশ্বাস কর,", "42": "ইহা কোন গণকের কথাও নয়, তোমরা অল্পই অনুধাবন কর।", "43": "ইহা জগতসমূহের প্রতিপালকের নিকট হইতে অবতীর্ণ।", "44": "সে যদি আমার নামে কোন কথা রচনা করিয়া চালাইতে চেষ্টা করিত,", "45": "আমি অবশ্যই তাহার দক্ষিণ হস্ত ধরিয়া ফেলিতাম,", "46": "এবং কাটিয়া দিতাম তাহার জীবন - ধমনী,", "47": "অতঃপর তোমাদের মধ্যে এমন কেহই নাই, যে তাহাকে রক্ষা করিতে পারে।", "48": "এই কুরআন মুত্তাকীদের জন্য অবশ্যই এক উপদেশ।", "49": "আমি অবশ্যই জানি যে, তোমাদের মধ্যে মিথ্যা আরোপকারী রহিয়াছে।", "50": "এবং এই কুরআন নিশ্চয়ই কাফিরদের অনুশোচনার কারণ হইবে,", "51": "অবশ্যই ইহা নিশ্চিত সত্য।", "52": "অতএব তুমি মহান প্রতিপালকের নামের পবিত্রতা ও মহিমা ঘোষণা কর।"}