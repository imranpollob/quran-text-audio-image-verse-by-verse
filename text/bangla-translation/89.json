{"1": "শপথ ঊষার,", "2": "শপথ দশ রজনীর,", "3": "শপথ জোড় ও বেজোড়ের", "4": "এবং শপথ রজনীর যখন উহা গত হইতে থাকে -", "5": "নিশ্চয়ই ইহার মধ্যে শপথ রহিয়াছে বোধসম্পন্ন ব্যক্তির জন্য।", "6": "তুমি কি দেখ নাই তোমার প্রতিপালক কি করিয়াছিলেন আদ বংশের -", "7": "ইরাম গোত্রের প্রতি - যাহারা অধিকারী ছিল সুউচ্চ প্রাসাদের?", "8": "যাহার সমতুল্য কোন দেশে নির্মিত হয় নাই;", "9": "এবং সামূদের প্রতি, যাহারা উপত্যকায় পাথর কাটিয়া গৃহ নির্মাণ করিয়াছিল;", "10": "এবং বহু সৈন্য - শিবিরের অধিপতি ফির‘আওনের প্রতি?", "11": "যাহারা দেশে সীমালংঘন করিয়াছিল,", "12": "এবং সেখানে অশান্তি বৃদ্ধি করিয়াছিল।", "13": "অতঃপর তোমার প্রতিপালক উহাদের উপর শাস্তির কশাঘাত হানিলেন।", "14": "তোমার প্রতিপালক অবশ্যই সতর্ক দৃষ্টি রাখেন।", "15": "মানুষ তো এইরূপ যে, তাহার প্রতিপালক যখন তাহাকে পরীক্ষা করেন সম্মান ও অনুগ্রহ দান করিয়া, তখন সে বলে, ‘আমার প্রতিপালক আমাকে সম্মানিত করিয়াছেন।’", "16": "এবং যখন তাহাকে পরীক্ষা করেন তাহার রিযিক সংকুচিত করিয়া, তখন সে বলে, ‘আমার প্রতিপালক আমাকে হীন করিয়াছেন।’", "17": "না, কখনও নয়। বরং তোমরা ইয়াতীমকে সম্মান কর না,", "18": "এবং তোমরা অভাবগ্রস্তদেরকে খাদ্যদানে পরস্পরকে উৎসাহিত কর না,", "19": "এবং তোমরা উত্তরাধিকারীদের প্রাপ্য সম্পদ সম্পূর্ণরূপে ভক্ষণ করিয়া ফেল,", "20": "এবং তোমরা ধনসম্পদ অতিশয় ভালবাস;", "21": "ইহা সংগত নয়। পৃথিবীকে যখন চূর্ণ - বিচূর্ণ করা হইবে,", "22": "এবং যখন তোমার প্রতিপালক উপস্থিত হইবেন ও সারিবদ্ধভাবে ফিরিশ্‌তাগণও,", "23": "সেই দিন জাহান্নামকে আনা হইবে এবং সেই দিন মানুষ উপলব্ধি করিবে, তখন এই উপলব্ধি তাহার কী কাজে আসিবে?", "24": "সে বলিবে, ‘হায়! আমার এ জীবনের জন্য আমি যদি কিছু অগ্রিম পাঠাইতাম !’", "25": "সেই দিন তাঁহার শাস্তির মত শাস্তি কেহ দিতে পারিবে না।", "26": "এবং তাঁহার বন্ধনের মত বন্ধন কেহ করিতে পারিবে না।", "27": "হে প্রশান্তচিত্ত !", "28": "তুমি তোমার প্রতিপালকের নিকট ফিরিয়া আস সন্তুষ্ট ও সন্তোষভাজন হইয়া,", "29": "আমার বান্দাদের অন্তর্ভুক্ত হও,", "30": "আর আমার জান্নাতে প্রবেশ কর।"}