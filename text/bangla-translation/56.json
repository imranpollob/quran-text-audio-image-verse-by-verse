{"1": "যখন কিয়ামত ঘটিবে,", "2": "ইহার সংঘটন অস্বীকার করিবার কেহ থাকিবে না।", "3": "ইহা কাহাকেও করিবে নীচ, কাহাকেও করিবে সম্মুন্নত ;", "4": "যখন প্রবল কম্পনে প্রকম্পিত হইবে পৃথিবী,", "5": "এবং পর্বতমালা চূর্ণ - বিচূর্ণ হইয়া পড়িবে,", "6": "ফলে উহা পর্যবসিত হইবে উৎক্ষিপ্ত ধূলিকণায়;", "7": "এবং তোমরা বিভক্ত হইয়া পড়িবে তিন শ্রেণীতে -", "8": "ডান দিকের দল; কত ভাগ্যবান ডান দিকের দল!", "9": "এবং বাম দিকের দল; কত হতভাগ্য বাম দিকের দল!", "10": "আর অগ্রবর্তীগণই তো অগ্রবর্তী,", "11": "উহারাই নৈকট্যপ্রাপ্ত -", "12": "নিয়ামতপূর্ণ উদ্যানে;", "13": "বহুসংখ্যক হইবে পূর্ববর্তীদের মধ্য হইতে;", "14": "এবং অল্পসংখ্যক হইবে পরবর্তীদের মধ্য হইতে।", "15": "স্বর্ণখচিত আসনে", "16": "উহারা হেলান দিয়া বসিবে, পরস্পর মুখোমুখি হইয়া।", "17": "তাহাদের সেবায় ঘোরাফেরা করিবে চির - কিশোরেরা", "18": "পানপাত্র, কুঁজা ও প্রস্রবণ - নিঃসৃত সুরাপূর্ণ পেয়ালা লইয়া।", "19": "সেই সুরা পানে তাহাদের শিরঃপীড়া হইবে না, তাহারা জ্ঞানহারাও হইবে না -", "20": "এবং তাহাদের পসন্দমত ফলমূল,", "21": "আর তাহাদের ঈপ্সিত পাখির গোশ্‌ত লইয়া,", "22": "আর তাহাদের জন্য থাকিবে আয়তলোচনা হূর,", "23": "সুরক্ষিত মুক্তাসদৃশ,", "24": "তাহাদের কর্মের পুরস্কারস্বরূপ।", "25": "সেখানে তাহারা শুনিবে না কোন অসার অথবা পাপবাক্য,", "26": "‘সালাম’ আর ‘সালাম’ বাণী ব্যতীত।", "27": "আর ডানদিকের দল, কত ভাগ্যবান ডানদিকের দল!", "28": "তাহারা থাকিবে এমন উদ্যানে, সেখানে আছে কণ্টকহীন কুলবৃক্ষ,", "29": "কাঁদি ভরা কদলী বৃক্ষ,", "30": "সম্প্রসারিত ছায়া,", "31": "সদা প্রবহমান পানি,", "32": "ও প্রচুর ফলমূল,", "33": "যাহা শেষ হইবে না ও যাহা নিষিদ্ধও হইবে না।", "34": "আর সমুচ্চ শয্যাসমূহ;", "35": "উহাদেরকে আমি সৃষ্টি করিয়াছি বিশেষরূপে -", "36": "উহাদেরকে করিয়াছি কুমারী,", "37": "সোহাগিনী ও সমবয়স্কা,", "38": "ডানদিকের লোকদের জন্য।", "39": "তাহাদের অনেকে হইবে পূর্ববর্তীদের মধ্য হইতে,", "40": "এবং অনেকে হইবে পরবর্তীদের মধ্য হইতে।", "41": "আর বামদিকের দল, কত হতভাগ্য বাম দিকের দল!", "42": "উহারা থাকিবে অত্যুষ্ণ বায়ু ও উত্তপ্ত পানিতে,", "43": "কৃষ্ণবর্ণ ধূম্রের ছায়ায়,", "44": "যাহা শীতল নয়, আরামদায়কও নয়।", "45": "ইতিপূর্বে উহারা তো মগ্ন ছিল ভোগ - বিলাসে", "46": "এবং উহারা অবিরাম লিপ্ত ছিল ঘোরতর পাপকর্মে।", "47": "আর উহারা বলিত, ‘মরিয়া অস্থি ও মৃত্তিকায় পরিণত হইলেও কি উত্থিত হইব আমরা?", "48": "‘এবং আমাদের পূর্বপুরুষগণও?’", "49": "বল, ‘অবশ্যই পূর্ববর্তিগণ ও পরবর্তিগণ -", "50": "সকলকে একত্র করা হইবে এক নির্ধারিত দিনের নির্দিষ্ট সময়ে।", "51": "অতঃপর হে বিভ্রান্ত অস্বীকারকারীরা!", "52": "তোমরা অবশ্যই আহার করিবে যাক্কূম বৃক্ষ হইতে,", "53": "এবং উহা দ্বারা তোমরা উদর পূর্ণ করিবে,", "54": "পরে তোমরা পান করিবে উহার উপর অত্যুষ্ণ পানি -", "55": "আর পান করিবে তৃষ্ণার্ত উষ্ট্রের ন্যায়।", "56": "কিয়ামতের দিন ইহাই হইবে উহাদের আপ্যায়ন।", "57": "আমিই তোমাদেরকে সৃষ্টি করিয়াছি, তবে কেন তোমরা বিশ্বাস করিতেছ না?", "58": "তোমরা কি ভাবিয়া দেখিয়াছ তোমাদের বীর্যপাত সম্বন্ধে?", "59": "উহা কি তোমরা সৃষ্টি কর, না আমি সৃষ্টি করি?", "60": "আমি তোমাদের মধ্যে মৃত্যু নির্ধারিত করিয়াছি এবং আমি অক্ষম নই -", "61": "তোমাদের স্থলে তোমাদের সদৃশ আনয়ন করিতে এবং তোমাদেরকে এমন এক আকৃতিতে সৃষ্টি করিতে যাহা তোমরা জান না।", "62": "তোমরা তো অবগত হইয়াছ প্রথম সৃষ্টি সম্বন্ধে, তবে তোমরা অনুধাবন কর না কেন?", "63": "তোমরা যে বীজ বপন কর সে সম্পর্কে চিন্তা করিয়াছ কি?", "64": "তোমরা কি উহাকে অঙ্কুরিত কর, না আমি অঙ্কুরিত করি?", "65": "আমি ইচ্ছা করিলে ইহাকে খড় - কুটায় পরিণত করিতে পারি, তখন হতবুদ্ধি হইয়া পড়িবে তোমরা;", "66": "‘আমরা তো দায়গ্রস্ত হইয়া পড়িয়াছি’,", "67": "বরং ‘আমরা হৃতসর্বস্ব হইয়া পড়িয়াছি।’", "68": "তোমরা যে পানি পান কর তাহা সম্পর্কে কি তোমরা চিন্তা করিয়াছ?", "69": "তোমরা কি উহা মেঘ হইতে নামাইয়া আন, না আমি উহা বর্ষণ করি?", "70": "আমি ইচ্ছা করিলে উহা লবণাক্ত করিয়া দিতে পারি। তবুও কেন তোমরা কৃতজ্ঞতা প্রকাশ কর না?", "71": "তোমরা যে অগ্নি প্রজ্বলিত কর তাহা লক্ষ্য করিয়া দেখিয়াছ কি?", "72": "তোমরাই কি উহার বৃক্ষ সৃষ্টি কর, না আমি সৃষ্টি করি?", "73": "আমি ইহাকে করিয়াছি নিদর্শন এবং মরুচারীদের প্রয়োজনীয় বস্তু।", "74": "সুতরাং তুমি তোমার মহান প্রতিপালকের নামের পবিত্রতা ও মহিমা ঘোষণা কর।", "75": "আমি শপথ করিতেছি নক্ষত্ররাজির অস্তাচলের,", "76": "অবশ্যই ইহা এক মহাশপথ, যদি তোমরা জানিতে -", "77": "নিশ্চয়ই ইহা সম্মানিত কুরআন,", "78": "যাহা আছে সুরক্ষিত কিতাবে।", "79": "যাহারা পূত - পবিত্র তাহারা ব্যতীত অন্য কেহ তাহা স্পর্শ করে না।", "80": "ইহা জগতসমূহের প্রতিপালকের নিকট হইতে অবতীর্ণ।", "81": "তবুও কি তোমরা এই বাণীকে তুচ্ছ গণ্য করিবে?", "82": "এবং তোমরা মিথ্যারোপকেই তোমাদের উপজীব্য করিয়া লইয়াছ !", "83": "পরন্তু কেন নয় - প্রাণ যখন কণ্ঠাগত হয়", "84": "এবং তখন তোমরা তাকাইয়া থাক,", "85": "আর আমি তোমাদের অপেক্ষা তাহার নিকটতর, কিন্তু তোমরা দেখিতে পাও না।", "86": "তোমরা যদি কর্তৃত্বাধীন না হও!", "87": "তবে তোমরা উহা ফিরাও না কেন? যদি তোমরা সত্যবাদী হও।", "88": "যদি সে নৈকট্যপ্রাপ্তদের একজন হয়,", "89": "তবে তাহার জন্য রহিয়াছে আরাম, উত্তম জীবনোপকরণ ও সুখদ উদ্যান;", "90": "আর যদি সে ডানদিকের একজন হয়,", "91": "তবে তাহাকে বলা হইবে, ‘হে দক্ষিণ পার্শ্ববর্তী! তোমার প্রতি শান্তি।’", "92": "কিন্তু সে যদি সত্য অস্বীকারকারী ও বিভ্রান্তদের অন্যতম হয়,", "93": "তবে রহিয়াছে আপ্যায়ন অত্যুষ্ণ পানির দ্বারা,", "94": "এবং দহন জাহান্নামের;", "95": "ইহা তো ধ্রুব সত্য।", "96": "অতএব তুমি তোমার মহান প্রতিপালকের নামের পবিত্রতা ও মহিমা ঘোষণা কর।"}