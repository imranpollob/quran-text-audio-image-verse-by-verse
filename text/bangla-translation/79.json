{"1": "শপথ তাহাদের যাহারা নির্মমভাবে উৎপাটন করে,", "2": "এবং যাহারা মৃদুভাবে বন্ধনমুক্ত করিয়া দেয়", "3": "এবং যাহারা তীব্র গতিতে সন্তরণ করে,", "4": "আর যাহারা দ্রুতবেগে অগ্রসর হয়,", "5": "অতঃপর যাহারা সকল কর্ম নির্বাহ করে।", "6": "সেই দিন প্রথম শিংগাধ্বনি প্রকম্পিত করিবে,", "7": "উহাকে অনুসরণ করিবে পরবর্তী শিংগাধ্বনি,", "8": "কত হৃদয় সেই দিন সন্ত্রস্ত হইবে,", "9": "উহাদের দৃষ্টি ভীতি - বিহ্বলতায় নত হইবে।", "10": "তাহারা বলে, ‘আমরা কি পূর্বাবস্থায় প্রত্যাবর্তিত হইবই -", "11": "গলিত অস্থিতে পরিণত হওয়ার পরও?’", "12": "তাহারা বলে, ‘তাহাই যদি হয় তবে তো ইহা সর্বনাশা প্রত্যাবর্তন।’", "13": "ইহা তো কেবল এক বিকট আওয়াজ,", "14": "তখনই ময়দানে উহাদের আবির্ভাব হইবে।", "15": "তোমার নিকট মূসার বৃত্তান্ত পৌঁছিয়াছে কি?", "16": "যখন তাহার প্রতিপালক পবিত্র উপত্যকা তুওয়া - য় তাহাকে আহ্বান করিয়া বলিয়াছিলেন,", "17": "‘ফির‘আওনের নিকট যাও, সে তো সীমালংঘন করিয়াছে,’", "18": "এবং বল, ‘তোমার কি আগ্রহ আছে যে, তুমি পবিত্র হও -", "19": "‘আর আমি তোমাকে তোমার প্রতিপালকের দিকে পথপ্রদর্শন করি যাহাতে তুমি তাঁহাকে ভয় কর?’", "20": "অতঃপর সে উহাকে মহানিদর্শন দেখাইল।", "21": "কিন্তু সে অস্বীকার করিল এবং অবাধ্য হইল।", "22": "অতঃপর সে পশ্চাৎ ফিরিয়া প্রতিবিধানে সচেষ্ট হইল।", "23": "সে সকলকে সমবেত করিল এবং উচ্চৈ", "24": "আর বলিল, ‘আমিই তোমাদের শ্রেষ্ঠ প্রতিপালক।’", "25": "অতঃপর আল্লাহ্‌ উহাকে আখিরাতে ও দুনিয়াতে কঠিন শাস্তিতে পাকড়াও করিলেন।", "26": "যে ভয় করে তাহার জন্য অবশ্যই ইহাতে শিক্ষা রহিয়াছে।", "27": "তোমাদেরকে সৃষ্টি করা কঠিনতর, না আকাশ সৃষ্টি? তিনিই ইহা নির্মাণ করিয়াছেন;", "28": "তিনি ইহার ছাদকে সুউচ্চ করিয়াছেন ও সুবিন্যস্ত করিয়াছেন।", "29": "আর তিনি ইহার রাত্রিকে করিয়াছেন অন্ধকারাচ্ছন্ন এবং প্রকাশ করিয়াছেন ইহার সূর্যালোক;", "30": "এবং পৃথিবীকে ইহার পর বিস্তৃত করিয়াছেন।", "31": "তিনি উহা হইতে বহির্গত করিয়াছেন উহার পানি ও তৃণ,", "32": "এবং পর্বতকে তিনি দৃঢ়ভাবে প্রোথিত করিয়াছেন;", "33": "এই সমস্ত তোমাদের ও তোমাদের চতুষ্পদ জন্তুদের ভোগের জন্য।", "34": "অতঃপর যখন মহাসংকট উপস্থিত হইবে", "35": "মানুষ যাহা করিয়াছে তাহা সে সেই দিন স্মরণ করিবে,", "36": "এবং প্রকাশ করা হইবে জাহান্নাম দর্শকদের জন্য।", "37": "অনন্তর যে সীমালংঘন করে", "38": "এবং পার্থিব জীবনকে অগ্রাধিকার দেয়,", "39": "জাহান্নামই হইবে তাহার আবাস।", "40": "পক্ষান্তরে যে স্বীয় প্রতিপালকের সম্মুখে উপস্থিত হওয়ার ভয় রাখে এবং প্রবৃত্তি হইতে নিজকে বিরত রাখে,", "41": "জান্নাতই হইবে তাহার আবাস।", "42": "উহারা তোমাকে জিজ্ঞাসা করে কিয়ামত সম্পর্কে, ‘উহা কখন ঘটিবে?’", "43": "ইহার আলোচনার সঙ্গে তোমার কী সম্পর্ক?", "44": "ইহার পরম জ্ঞান আছে তোমার প্রতিপালকেরই নিকট;", "45": "যে উহার ভয় রাখে তুমি কেবল তাহার সতর্ককারী।", "46": "যেই দিন উহারা ইহা প্রত্যক্ষ করিবে সেই দিন উহাদের মনে হইবে যেন উহারা পৃথিবীতে মাত্র এক সন্ধ্যা অথবা এক প্রভাত অবস্থান করিয়াছে!"}