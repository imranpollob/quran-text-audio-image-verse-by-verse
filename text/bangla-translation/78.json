{"1": "উহারা একে অপরের নিকট কী বিষয়ে জিজ্ঞাসাবাদ করিতেছে?", "2": "সেই মহাসংবাদ বিষয়ে,", "3": "যেই বিষয়ে উহাদের মধ্যে মতানৈক্য আছে।", "4": "কখনও না, উহাদের ধারণা অবাস্তব, উহারা শীঘ্র জানিতে পারিবে;", "5": "আবার বলি কখনও না, উহারা অচিরেই জানিবে।", "6": "আমি কি করি নাই ভূমিকে শয্যা", "7": "ও পর্বতসমূহকে কীলক?", "8": "আমি সৃষ্টি করিয়াছি তোমাদেরকে জোড়ায় জোড়ায়,", "9": "তোমাদের নিদ্রাকে করিয়াছি বিশ্রাম,", "10": "করিয়াছি রাত্রিকে আবরণ,", "11": "এবং করিয়াছি দিবসকে জীবিকা আহরণের সময়,", "12": "আর আমি নির্মাণ করিয়াছি তোমাদের ঊর্ধ্বদেশে সুস্থিত সপ্ত আকাশ", "13": "এবং সৃষ্টি করিয়াছি প্রোজ্জ্বল দীপ।", "14": "এবং বর্ষণ করিয়াছি মেঘমালা হইতে প্রচুর বারি,", "15": "যাহাতে তদ্দ্বারা আমি উৎপন্ন করি শস্য, উদ্ভিদ,", "16": "ও ঘন সন্নিবিষ্ট উদ্যান।", "17": "নিশ্চয়ই নির্ধারিত আছে বিচার দিবস;", "18": "সেই দিন শিংগায় ফুৎকার দেওয়া হইবে এবং তোমরা দলে দলে সমাগত হইবে,", "19": "আকাশ উন্মুক্ত করা হইবে, ফলে উহা হইবে বহু দ্বারবিশিষ্ট।", "20": "এবং চলমান করা হইবে পর্বতসমূহকে, ফলে সেইগুলি হইয়া যাইবে মরীচিকা,", "21": "নিশ্চয় জাহান্নাম ওঁৎ পাতিয়া রহিয়াছে ;", "22": "সীমালংঘনকারীদের প্রত্যাবর্তনস্থল।", "23": "সেখানে উহারা যুগ যুগ ধরিয়া অবস্থান করিবে,", "24": "সেখানে উহারা আস্বাদন করিবে না শৈত্য, না কোন পানীয় -", "25": "ফুটন্ত পানি ও পুঁজ ব্যতীত;", "26": "ইহাই উপযুক্ত প্রতিফল।", "27": "উহারা কখনও হিসাবের আশংকা করিত না,", "28": "এবং উহারা দৃঢ়তার সঙ্গে আমার নিদর্শনাবলী অস্বীকার করিয়াছিল।", "29": "সব কিছুই আমি সংরক্ষণ করিয়াছি লিখিতভাবে।", "30": "অতঃপর তোমরা আস্বাদ গ্রহণ কর, আমি তো তোমাদের শাস্তিই শুধু বৃদ্ধি করিব।", "31": "মুত্তাকীদের জন্য তো আছে সাফল্য,", "32": "উদ্যান, দ্রাক্ষা,", "33": "সমবয়স্কা উদ্‌ভিন্ন যৌবনা তরুণী", "34": "এবং পূর্ণ পানপাত্র।", "35": "সেখানে তাহারা শুনিবে না অসার ও মিথ্যা বাক্য;", "36": "ইহা পুরস্কার, যথোচিত দান তোমার প্রতিপালকের,", "37": "যিনি প্রতিপালক আকাশমণ্ডলী, পৃথিবী ও উহাদের অন্তর্বর্তী সমস্তকিছুর, যিনি দয়াময়; তাঁহার নিকট আবেদন - নিবেদনের শক্তি তাহাদের থাকিবে না।", "38": "সেই দিন রূহ্ ও ফিরিশ্‌তাগণ সারিবদ্ধভাবে দাঁড়াইবে ; দয়াময় যাহাকে অনুমতি দিবেন সে ব্যতীত অন্যেরা কথা বলিবে না এবং সে যথার্থ বলিবে।", "39": "এই দিবস সুনিশ্চিত ; অতএব যাহার ইচ্ছা সে তাহার প্রতিপালকের শরণাপন্ন হউক।", "40": "আমি তো তোমাদেরকে আসন্ন শাস্তি সম্পর্কে সতর্ক করিলাম ; সেই দিন মানুষ তাহার কৃতকর্ম প্রত্যক্ষ করিবে এবং কাফির বলিবে, ‘হায়, আমি যদি মাটি হইতাম !’"}