{"1": "সে ভ্রূকুঞ্চিত করিল এবং মুখ ফিরাইয়া লইল,", "2": "কারণ তাহার নিকট অন্ধ লোকটি আসিল।", "3": "তুমি কেমন করিয়া জানিবে - সে হয়ত পরিশুদ্ধ হইত,", "4": "অথবা উপদেশ গ্রহণ করিত, ফলে উপদেশ তাহার উপকারে আসিত!", "5": "পক্ষান্তরে যে পরোয়া করে না,", "6": "তুমি তাহার প্রতি মনোযোগ দিয়াছ।", "7": "অথচ সে নিজে পরিশুদ্ধ না হইলে তোমার কোন দায়িত্ব নাই,", "8": "অন্যপক্ষে যে তোমার নিকট ছুটিয়া আসিল,", "9": "আর সে সশংকচিত্ত,", "10": "তুমি তাহাকে উপেক্ষা করিলে;", "11": "না, ইহা ঠিক নয়, ইহা তো উপদেশবাণী,", "12": "যে ইচ্ছা করিবে সে ইহা স্মরণ রাখিবে,", "13": "উহা আছে মর্যাদাসম্পন্ন লিপিসমূহে", "14": "যাহা উন্নত, পবিত্র,", "15": "লিপিকর - হস্তে লিপিবদ্ধ।", "16": "মহান, পূত - চরিত্র", "17": "মানুষ ধ্বংস হউক ! সে কত অকৃতজ্ঞ!", "18": "তিনি উহাকে কোন্ বস্তু হইতে সৃষ্টি করিয়াছেন?", "19": "শুক্রবিন্দু হইতে, তিনি উহাকে সৃষ্টি করেন, পরে উহার পরিমিত বিকাশ সাধন করেন,", "20": "অতঃপর উহার জন্য পথ সহজ করিয়া দেন;", "21": "তৎপর উহার মৃত্যু ঘটান এবং উহাকে কবরস্থ করেন।", "22": "ইহার পর যখন ইচ্ছা তিনি উহাকে পুনর্জীবিত করিবেন।", "23": "না, কখনও না, তিনি উহাকে যাহা আদেশ করিয়াছেন, সে এখনও উহা পুরাপুরি করে নাই।", "24": "মানুষ তাহার খাদ্যের প্রতি লক্ষ্য করুক!", "25": "আমিই প্রচুর বারি বর্ষণ করি,", "26": "অতঃপর আমি ভূমি প্রকৃষ্টরূপে বিদীর্ণ করি ;", "27": "এবং উহাতে আমি উৎপন্ন করি শস্য;", "28": "দ্রাক্ষা, শাক - সব্জি,", "29": "যায়তূন, খর্জুর,", "30": "বহু বৃক্ষবিশিষ্ট উদ্যান,", "31": "ফল এবং গবাদি খাদ্য,", "32": "ইহা তোমাদের ও তোমাদের চতুষ্পদ জন্তুদের ভোগের জন্য।", "33": "যখন কিয়ামত উপস্থিত হইবে,", "34": "সেই দিন মানুষ পলায়ন করিবে তাহার ভ্রাতা হইতে,", "35": "এবং তাহার মাতা, তাহার পিতা,", "36": "তাহার পত্নী ও তাহার সন্তান হইতে।", "37": "সেই দিন উহাদের প্রত্যেকের হইবে এমন গুরুতর অবস্থা যাহা তাহাকে সম্পূর্ণরূপে ব্যস্ত রাখিবে।", "38": "অনেক মুখমণ্ডল সেই দিন হইবে উজ্জ্বল,", "39": "সহাস্য ও প্রফুল্ল,", "40": "এবং অনেক মুখমণ্ডল সেই দিন হইবে ধূলিধূসর;", "41": "সেইগুলিকে আচ্ছন্ন করিবে কালিমা।", "42": "ইহারাই কাফির ও পাপাচারী।"}