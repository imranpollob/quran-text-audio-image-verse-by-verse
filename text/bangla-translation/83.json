{"1": "দুর্ভোগ তাহাদের জন্য যাহারা মাপে কম দেয়,", "2": "যাহারা লোকের নিকট হইতে মাপিয়া লইবার সময় পূর্ণমাত্রায় গ্রহণ করে,", "3": "এবং যখন তাহাদের জন্য মাপিয়া অথবা ওজন করিয়া দেয়, তখন কম দেয়।", "4": "উহারা কি চিন্তা করে না যে, উহারা পুনরুত্থিত হইবে", "5": "মহাদিবসে?", "6": "যেদিন দাঁড়াইবে সমস্ত মানুষ জগতসমূহের প্রতিপালকের সম্মুখে।", "7": "কখনও না, পাপাচারীদের ‘আমলনামা তো সিজ্জীনে আছে।", "8": "সিজ্জীন সম্পর্কে তুমি কী জান?", "9": "উহা চিহ্নিত ‘আমলনামা।", "10": "সেই দিন দুর্ভোগ হইবে অস্বীকারকারীদের,", "11": "যাহারা কর্মফল দিবসকে অস্বীকার করে,", "12": "কেবল প্রত্যেক পাপিষ্ঠ সীমালংঘনকারী ইহা অস্বীকার করে ;", "13": "উহার নিকট আমার আয়াতসমূহ আবৃত্তি করা হইলে সে বলে, ‘ইহা পূর্ববর্তীদের উপকথা।’", "14": "কখনও নয় ; বরং উহাদের কৃতকর্মই উহাদের হৃদয়ে জঙ্ ধরাইয়াছে।", "15": "না, অবশ্যই সেই দিন উহারা উহাদের প্রতিপালক হইতে অন্তর্হিত থাকিবে ;", "16": "অতঃপর উহারা তো জাহান্নামে প্রবেশ করিবে ;", "17": "তৎপর বলা হইবে, ‘ইহাই তাহা যাহা তোমরা অস্বীকার করিতে।’", "18": "অবশ্যই পূণ্যবানদের ‘আমলনামা ‌‘ইল্লিয়্যীনে,", "19": "‘ইল্লিয়্যীন সম্পর্কে তুমি কী জান ?", "20": "উহা চিহ্নিত ‘আমলনামা।", "21": "যাহারা আল্লাহ্‌র সান্নিধ্যপ্রাপ্ত তাহারা উহা দেখে।", "22": "পুণ্যবানগণ তো থাকিবে পরম স্বাচ্ছন্দ্যে,", "23": "তাহারা সুসজ্জিত আসনে বসিয়া অবলোকন করিবে।", "24": "তুমি তাহাদের মুখমণ্ডলে স্বাচ্ছন্দ্যের দীপ্তি দেখিতে পাইবে,", "25": "তাহাদেরকে মোহর করা বিশুদ্ধ পানীয় হইতে পান করান হইবে;", "26": "উহার মোহর মিস্‌কের, এ বিষয়ে প্রতিযোগীরা প্রতিযোগিতা করুক।", "27": "উহার মিশ্রণ হইবে তাস্‌নীমের,", "28": "ইহা একটি প্রস্রবণ, যাহা হইতে সান্নিধ্যপ্রাপ্তরা পান করে।", "29": "যাহারা অপরাধী তাহারা তো মু’মিনদেরকে উপহাস করিত।", "30": "এবং উহারা যখন মু’মিনদের নিকট দিয়া যাইত তখন চক্ষু টিপিয়া ইশারা করিত।", "31": "এবং যখন উহাদের আপনজনের নিকট ফিরিয়া আসিত তখন উহারা ফিরিত উৎফুল্ল হইয়া,", "32": "এবং যখন উহাদেরকে দেখিত তখন বলিত, ‘ইহারাই তো পথভ্রষ্ট।’", "33": "উহাদেরকে তো তাহাদের তত্ত্বাবধায়ক করিয়া পাঠান হয় নাই।", "34": "আজ মু’মিনগণ উপহাস করিতেছে কাফিরদেরকে,", "35": "সুসজ্জিত আসন হইতে উহাদেরকে অবলোকন করিয়া।", "36": "কাফিররা উহাদের কৃতকর্মের ফল পাইল তো?"}